[{"印记": "", "題跋類別": "題跋", "作者": "夏衡", "位置": "引首", "款識": "太僕寺卿夏衡書", "書體": "楷書", "全文": "碧窗清玩。（隸書）。太僕寺卿夏衡書。"}, {"印记": "", "題跋類別": "題跋", "作者": "劉翔", "位置": "拖尾", "款識": "成化辛卯歲。純陽月。上元甲子。翰林院檢討特進儒林郎兼國子監助教清江閤皁山人劉翔虛谷記。", "書體": "行楷書", "全文": "軒轅問道圖記。昔黃帝軒轅氏聞廣成子居崆峒。有道而壽。駕枉問焉。廣成子告以至道精極。杳冥昏默。無視無聽。抱神以靜。必靜必清。無勞爾形。搖（脫爾字）精。慎內閒外。守一處和。之數者足以神玅合真。頤真合道。可以長生。黃帝得之。心與道一。清靜無為。渾然於大極圜中。治底華胥。功成上升。與天為徒。古今學仙者。仰瞻以為玄範。故心其心。道其道。思造其竅妙者。又從其緒餘而圖其迹焉。圖其迹。欲人知道之傳。有自來矣。此圖京師好手石芮所作。延祐觀純白楊宗師得之以訓其徒。徵予記之。開示後學。為宗門立道根基。其意淵若。予於道未聞。然嘗私淑諸至人。而初入其門戶。幸知一二。夫道原於太極。先天其體。後天其用。知體用之一原。則於道可造。廣成子之告黃帝以精極杳冥昏默無視聽。而抱神以靜。此先天虛無自然。道之全體也。曰必清靜。無勞形搖精。慎內閒外。守一處和。此後天有作有為。道之功用也。自然而然。不假用力。使然而然。必用力乃可造道。由有為而入無為。道之能事畢矣。宗師之道。自有而無。予何言哉。特所以訓其徒者。必自有為始。予奚庸默。知性命之原。勤脩煉之功。立鼎器。採藥物。固濟煆煉火候。沐浴抽添防危工夫。溫養節次。一一循蹈規矩。俾五行攢簇。一氣周流。泥九風生。絳宮月明。然後漸次造登虛無三清之境。庶乎可以語至道也。資爾來學。其無負宗師之道心乎哉。成化辛卯歲。純陽月。上元甲子。翰林院檢討特進儒林郎兼國子監助教清江閤皁山人劉翔虛谷記。"}]