[{"印记": "", "題跋類別": "題跋", "作者": "曾棨", "位置": "本幅", "款識": "永樂十二年歲在甲午冬十月朔旦。翰林侍講承德郎永豐曾棨謹序。", "書體": "行書", "全文": "瑞應圖序。惟古者國家極盛之世。恩澤旁敷。德化周洽。則至和之氣。薰蒸融結。必發為禎祥之物。夫豈偶然而已哉。棨自永樂改元以來。忝官侍從其間。白象至。神龜見。黃河清。騶虞兩出。麒麟再獻。以至白鹿嘉禾甘露之瑞。皆得身親見之。既又得與文學之臣作為歌詩以稱頌贊美者。皆已上徹宸聰藏之天府矣。顧惟窮鄉下邑。越絕萬里。聞其事者莫不延頸企慕。思欲一見而有不可得者。則予之於此又豈非幸歟。因命繪事者圖其形象。且錄嘗所進詩文以附于後。名之曰瑞應之圖。謹藏于家。嗟夫。天地之大。日月之明。誠非繪畫者所能得。然考豳風之圖。有以知成周王業之興。觀王會之作。足以見有唐聲教之盛。則是圖也。誠可以著聖德感應之徵者矣。況蕪陋之辭。亦皆得與天球赤刀並列於金匱石室之間。至於斯圖之有傳。或者遐遠之人得因予之所作。而拜觀于此。恍然如在殿陛之間。輦轂之下。蓋將歎希世之奇逢。慶有生之至幸。豈徒欣一覩之為快也哉。雖然殆未止此也。百世之後有欲求觀我朝治化之盛。尚或徵於斯乎哉。永樂十二年歲在甲午冬十月朔旦。翰林侍講承德郎永豐曾棨謹序。"}]