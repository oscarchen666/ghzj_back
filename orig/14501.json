[{"印记": "", "題跋類別": "題跋", "作者": "宋理宗", "位置": "本幅", "款識": "", "書體": "", "全文": "緝熙殿上品賜□□。"}, {"印记": "", "題跋類別": "題跋", "作者": "郭雍", "位置": "拖尾", "款識": "紹興乙丑仲冬旦日甥河南郭雍謹題", "書體": "行書", "全文": "舅氏比部所藏。胡王褱番馬一幅。幅縱橫廣不及尺。首畫解鞍憩馬。掛囊篋於樹。藉氈執策而坐者一。藉毳毛而坐。臂弓調矢者一。馬之臥者二。牛露半身者三。其左衣白裘。冒大笠。狀若奚奴。執策而坐者一。馬之立臥及戰於地者三。羊之隱顯可見者十五。又其左垂手彀弦。欲射飛鴻者一。相與立背手而指鴻者一。空中之鴻四。齒草之馬三。執旗導戟右趍者一。乘駝者一。後有駝首見者二。其末伏於旗下。枕囊而寐者一。正背立駝二。馬之臥者二。行而齒草者一。駝鳴噴欲起者一。執策擊駝者一。又其城帳遠騎首畫跨弓．嚮城而馳者三。執旗戟步導者四。城門守者。立於旗下。若有所執遠莫辨者一。次則跨弓．左馳趍帳者一。乘駝導駝隨騎所嚮者三。所乘之駝與從後者亦三。又其次胡人飲於帳前醉而相鬥者二。醉而嘔者一。執策支頤立而牧者一。牧之馬可見者八。席之側犬二。後有遠帳二。人物羊馬不復見也。末見遠崗之上。大小馬三。凡為人廿五。馬廿六。駝九。牛三。羊十五。犬二。鴈四。城門旗帳囊篋馬鞍酒器四十餘物。然畫本心法。不在筆墨間。自非通風俗。識方物。習技藝未有如是之精者。王褱瓦橋人。其畫遠近有度。射御有法。物土有宜。貴賤有別。衣裘鞍馬。皆北狄也。馬之頸細而後大者。胡人謂之改馬。千百成群不相虒囓。方不御時皆垂首俯耳。體力如羸。及馳驟。即精神筋力百倍。今之所作。率皆類此。跨馬之力形於腰背間。射鴻之法。得於控弦際。皆騎射妙處。疑其非自精習不能作也。川原重複。岡嶺映帶。胡人羊馬有不能盡見之象。計其曠遠。可容千萬許。前人第王褱於神品之首。不為過矣。紹興乙丑仲冬旦日甥河南郭雍謹題。"}, {"印记": "", "題跋類別": "題跋", "作者": "兀顏思敬", "位置": "拖尾", "款識": "洪武六年癸丑十有一月二十五日。東平兀顏思敬跋。", "書體": "行書", "全文": "跋胡瓌蕃馬圖。余幼年居汴中。及長宦游維（誤書惟）揚。聞老成士大夫評品圖畫。嘗聞有胡瓌番馬圖。後遇鄭秋圃左丞。與曹克明尚書。議及此卷。云見今在西臺治書宋本家所藏。然雖聞之熟。而未嘗見也。今年夏余來廬陵。過道友羅宗信先生 。出示一卷。展卷尺許。余視之曰。斯卷也。其非胡瓌番馬圖歟。羅公撫掌大驚曰。請觀至卷末。即知之矣。圖窮見郭雍所題。似韓文公畫記。文亦不讓古人。果如余所識不謬。嗟乎。天下奇物固不多得。吁。胡瓌當畫此圖時。蒙古未入中原。何其意度筆力。極能曲盡其妙耶。迨至有元至治間英廟朝。有睢陽朱德潤澤民者。畫雪獵圖。并賦以獻。余嘗悉覽之。亦可與此圖並稱於世云。宗信道友獲此圖。未易得也。子孫雲仍永寶之。洪武六年癸丑十有一月二十五日。東平兀顏思敬跋。"}, {"印记": "", "題跋類別": "題跋", "作者": "董誥", "位置": "拖尾", "款識": "臣董誥奉勅敬書", "書體": "楷書", "全文": "右五代胡瓌番馬圖。高寒闊遠。筆墨雄偉。非近代畫家苶弱纖屑者所可幾及。的是神品。後有郭雍跋。乃倣昌黎畫記句調成之。夫古文之道。主之以理。行之以氣。徒規規橅倣。得貌遺神。究何取焉。近題瓌卓歇圖詩。即以重儓斥之矣。又有兀顏思敬跋。亦於蒙古有貶詞。考輟耕錄金人氏族兀顏曰。朱夫完顏烏古論之類。自係金源人之本姓。譯以漢字。已失其本。又何有於曰王曰商乎。此輟耕錄之躗言也。且思敬身本金源。入元從明當洪武六年。距順帝歸應昌僅五年。北元猶行宣光年號。而心忘故國。□多微詞。士品至如此又何以為文章之本哉。予非詡鑒別之精。蓋示古文之法與作古文之本。因端以發其蘊。俾學者共窺一二云。庚戌初冬。重閱并識。不欲書其後。命董誥書之。臣董誥奉勅敬書。"}, {"印记": "", "題跋類別": "題跋", "作者": "清高宗", "位置": "前隔水", "款識": "", "書體": "行書", "全文": "近得胡瓌卓歇圖。因取此卷一相印證。雖非積薪。實覺後來居上。"}]