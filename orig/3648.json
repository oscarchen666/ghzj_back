[{"印记": "", "題跋類別": "題跋", "作者": "清高宗", "位置": "本幅", "款識": "阿玉錫以今年五月十四夜斫營奏功。捷書至。走筆成此歌。秋七月。命之入覲。俾畫工肖其持矛盪寇之象。即書於後。表其奇卓。乙亥。御筆。", "書體": "行書", "全文": "阿玉錫者伊何人。準噶爾屬司牧臣。其法獲罪應剉臂。何不即斬犯厥尊。徒步萬里來向化。育之塞外先朝恩。薩拉爾來述其事。云即彼中勇絕倫。持銃迎面未及發。直進手奪無逡巡。召見賜銀擢侍衛。即命先驅清漠塵。我師直入定伊犁。達瓦齊聚近萬軍。鼓其螳臂欲借一。依山據淖為營屯。我兩將軍重諮議。以此眾戰玉石焚。廟謨本欲安絕域。撻伐毌乃違皇仁。健卒掄選二十二。曰阿玉錫統其群。曰巴圖濟爾噶爾。及察哈什副以進。阿玉錫喜曰固當。廿五人氣摩青旻。銜枚夜襲覘賊向。如萬祖父臨兒孫。大聲策馬入敵壘。厥角披靡相躪奔。降者六千五百騎。阿玉錫手大纛搴。達瓦齊攜近千騎。駾走喙息嗟難存。荊軻孟賁一夫勇。徒以藉甚人稱論。神勇有如阿玉錫。知方亦復知報恩。今我作歌壯生色。千秋以後斯人聞。阿玉錫以今年五月十四夜斫營奏功。捷書至。走筆成此歌。秋七月。命之入覲。俾畫工肖其持矛盪寇之象。即書於後。表其奇卓。乙亥。御筆。"}, {"印记": "", "題跋類別": "題跋", "作者": "清高宗", "位置": "引首", "款識": "", "書體": "行書", "全文": "英風偉績。"}]