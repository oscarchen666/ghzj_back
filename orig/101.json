[{"印记": "", "題跋類別": "題跋", "作者": "文徵明", "位置": "拖尾", "款識": "戊午（西元一四九八年）春日。徵明。", "書體": "行書", "全文": "十里一置飛塵灰。五里一堠丘火催。顛坑仆谷相枕藉。知是荔枝龍眼來。飛車跨山鶻橫海。風枝露葉如新採。宮中美人一破顏。驚塵濺血流千載。永元荔枝來交州。天寶歲貢取之涪。至今欲食林甫肉。無人舉觴酹伯游。我願天公憐赤子。莫生尤物為瘡痏。雨順風調百穀登。民不饑寒為上瑞。君不見。武夷谿邊粟粒芽。前丁後蔡相籠加。爭新買寵各出意。今（點去）年年鬪品充官茶。吾君所乏豈此物。致養口體何陋耶。洛陽相君忠孝家。可憐亦進姚黃花。　右荔枝嘆。蘇長公作也。偶有客持錢舜舉所畫荔枝卷索題。因為書此。戊午（西元一四九八年）春日。徵明。"}]