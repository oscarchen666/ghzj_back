[{"印记": "", "題跋類別": "題跋", "作者": "清高宗", "位置": "引首", "款識": "", "書體": "行書", "全文": "十體書成十志圖。鄭虔三絕那稱孤。滄桑顯晦千年閱。丁甲呵持有是乎。\n楊周跋語識清河。張洽臨摹詎足多。師表人倫自有在。寧因書畫辨如何。\n山為宅便草為堂。肥遯千秋姓氏香。機士俗人屢争較。先生者箇未能忘。\n聞說終南捷徑通。伊人隱避乃於嵩。江村題慕盧家事。前後之間同不同。"}, {"印记": "", "題跋類別": "題跋", "作者": "清高宗", "位置": "引首", "款識": "丙申（西元一七七六年）仲春上澣御題并識", "書體": "行書", "全文": "按高士奇跋。有尚懷高士之踪。益動故園之念語。意在慕盧。然考盧藏用。初隱居於終南山。尋應徵辟。及登朝。專事權貴。趦趄奢靡。時人詆為終南捷徑。盧鴻則隱於嵩山。徵拜不受。營草堂山中以終老。二人志行。不可同日而語。若士奇附勢通賄。不能以義命自安。祗可同於前之藏用。而不能同後之鴻。且其自署為藏用老人。亦有不期而同者。因借盧家事譏之。"}, {"印记": "", "題跋類別": "題跋", "作者": "清高宗", "位置": "後隔水", "款識": "丙申（西元一七七六年）季夏月上澣。御題并識。", "書體": "行書", "全文": "此卷畫法。極工整而不板滯。極繁密而不冗雜。用筆極細。而時露蒼渾。著墨極濃。而自有淺深。可謂盡畫家之能事。字則各體具備。遒峻不群。超然有塵外致。向遂稱為盧鴻真蹟。第通卷無浩然款識。豈肥遯者流。逸其躅。并欲逸其名耶。而其名之僅存。則由於楊凝式周必大二跋。然開元至今。千有餘年。舊蹟流傳。已屬不易。石渠寶笈所弆。周昉美人調鸚鵡圖。韓幹畫照夜白。皆較舊於此。此乃紙墨完好如常。謂為必出浩然之手。其然豈其然乎。因諦視其畫法。與李公麟山莊圖絕相似。是卷縱或仿作。亦非公麟不能。夫龍眠真蹟。已不多覯。即非真盧。而得真李。亦不啻買王得羊矣。又何必復計其名之逸與否耶。故於再題十志之末附及之。"}, {"印记": "", "題跋類別": "題跋", "作者": "楊凝式", "位置": "拖尾", "款識": "丁未（西元八八七年）歲前七月十八日。老少傅弘農人題。", "書體": "行書", "全文": "右覽前晉昌書記左郎中家。舊傳盧浩然隱君嵩山十志。盧本名鴻。高士也。能八分書。善製山水樹石。隱於嵩山。唐開元初。徵拜諫議大夫不受。此畫可珍重也。"}, {"印记": "", "題跋類別": "題跋", "作者": "周必大", "位置": "拖尾", "款識": "慶元己未（西元一一九九年）春二月上日平園老叟周必大書。", "書體": "楷書", "全文": "右薌林向氏所藏盧浩然草堂圖。後有老少傅弘農人題識。不著姓氏。而記爵里。不列紀年。而述甲子。且繫之以時月。而用凝式之章。伯虎來為廬陵郡幕。相過款曲。求為訂之。蓋當石晉開運之四年。漢祖起於太原。復稱天福。是歲七月置閏。其所書丁未前七月者是矣。唐之六臣傳。一曰楊涉。附載其子凝涉（點去）式。早有證羊之直。而不能自安於義命。歷事梁唐晉漢周。晚以太子太保致其政。抑豈當晉漢之際。官尚少傅耶。且楊姓之望出於弘農。即以凝式為文。其為斯人。夫復何疑。此畫歷歲既久。是題也。上溯開運。下逮本朝之淳熙。凡閱五丁未。至於今。三百有餘年。其間經履世變。不為不多。\n是可尚也已。因考其顛末。以識其卷尾而歸之。"}, {"印记": "", "題跋類別": "題跋", "作者": "張孝思", "位置": "拖尾", "款識": "壬午（西元一六四二年）夏六月嬾逸張孝思識。", "書體": "行書", "全文": "辛酉（西元一六二一年）秋仲。丁南羽先生。求觀此卷。捧而歎曰。希世之寶。千金之玩也。人生會覯。實有往因。焚香拜而展之。"}, {"印记": "", "題跋類別": "題跋", "作者": "王同祖", "位置": "拖尾", "款識": "丙戌冬十月既望。昆山王同祖觀。", "書體": "楷書", "全文": ""}, {"印记": "", "題跋類別": "題跋", "作者": "陳沂", "位置": "拖尾", "款識": "嘉靖乙酉（西元一五二五年）八月廿七日。鄞陳沂鑒賞。", "書體": "楷書", "全文": ""}, {"印记": "", "題跋類別": "題跋", "作者": "高士奇", "位置": "拖尾", "款識": "江邨藏用老人高士奇題并書", "書體": "楷書", "全文": "（第一則）神鬐在水不入篊。仙禽在野不受籠。達人泥土視軒冕。林巒剗迹偕洪濛。嵩山徵君巢許蹤。高柯百尺龍門桐。召拜諫官臥不起。草堂僻徑臨巃嵷。巖姿壑籟有神會。自寫不假丹青工。墨痕迥出濃淡外。絕境直與虛無通。手書十志字健勁。藤枝薤葉紛相蒙。在昔右丞妙詩畫。輞川舊本留清風。徵君絕藝亦兼擅。歸田少室將無同。弘農好古愜真賞。跋尾小印蟠絲紅。筆法獨開元祐派。胚渾坡老兼涪翁。開運下迄淳熙代。五閱丁未雲流空。神物不隨陵谷變。以之嗟感益國公。慶元到今復幾世。暗中呵護煩蒼芎。黯然之光久愈大。何啻寶玉瑤晴虹。我在修門昔曾見。愛此疊巘藏王靈瓏。歸田五載親抱甕。拓湖拓地芟蒿蓬。石廊洞戶頗幽雅。十指媿未嫻皴烘。重來那免猨鶴怨。故園清碧孤芳叢。雲煙一卷快入手。槐根欹枕遊高嵩。（第二則）余向在京師。見盧徵君此卷。字法遒緊。其畫巖壑幽邃。樹木古鬱。非唐人不辦。五代楊少師。宋周益公。皆有題識。二十年來。時勞夢想。歸田後。得馮氏舊圃於平湖之北。翠竹蒼柯。清流環匝。亦既足以娛老矣。甲戌秋。蒙召再入金門。仍於京師得之。乙亥長夏。退食閉門。時一臥遊。尚懷高世之蹤。益動故園之念。因為長句。今年請養南歸。歲暮兀坐簡靜齋。偶展此圖。因書舊作於卷尾。"}]